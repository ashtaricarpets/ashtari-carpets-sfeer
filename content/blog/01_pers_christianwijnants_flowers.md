---
date: 2019-05-16T17:12:23+01:00
tags:
- christian wijnants
- mode ontwerper
- bon marche
- designerrug
category: ashtari in de pers
title: Lancering nieuw tapijtontwerp door Christian Wijnants x Ashtari Carpets
description: designtapijt te bezichtigen in Le Bon Marché Rive Gauche in Parijs
banner: banner.jpg
---

Voor de invulling van deze pop-upruimte laat Christian Wijnants zich omringen door gelijkgestemde makers. Het Antwerps tapijthuis Ashtari levert een uniek handgeknoopt Nepalees tapijt aan.

<!--more-->
{{< images "Christian_Wijnants_Le_Bon_Marche_b.jpg" "staand.jpg" >}}

Christian Wijnants en Le Bon Marché Rive Gauche slaan voor de tweede maal de handen in mekaar voor een exclusieve pop-up corner. Na een geslaagde eerste installatie in 2017, vertalen het toonaangevende Parijse grootwarenhuis en de ontwerper ditmaal zijn idiosyncratisch universum in een eclectische corner die verder borduurt op de leidmotieven doorheen de lente-zomer '19-collectie.

De Belgische ontwerper vertrekt voor zijn SS19-collectie op een imaginaire reis van het Midden-Oosten naar het Verre Oosten. De collectie is opgebouwd rond een fascinatie voor escapisme en schetst een dromerige illusie van de meest kleurrijke culturen en invloeden langs de Zijderoute. Wijnants omarmt bloemenpatronen en ruiten die vertaald worden naar grafische mozaïeken op verschillende schalen en in asymmetrische patronen, zowel op geprinte stoffen als in jacquardbreigoed. Sterke kleuren manifesteren zich met lagen van blauw, lichtgroen en roze in heldere, luchtige looks, van een tailored mannenkostuum tot felgekleurde windjacks, oversized shorts en zwierige rokken.

{{< images "1.jpg" "2.jpg" >}}

Voor de invulling van deze pop-upruimte is Christian Wijnants is niet aan zijn proefstuk toe. Hij laat zich dan ook omringen door gelijkgestemde makers. **Het Antwerps tapijthuis Ashtari levert een uniek handgeknoopt Nepalees tapijt aan. Het imposante vloerkleed in wol en zijde, dat het oppervlak van de corner beslaat, interpreteert op grote schaal de grafische motieven die floreren doorheen de SS19-collectie.** De Nederlandse ontwerpstudio HandMade Industrials modelleert voor de gelegenheid enkele losse, organische elementen, waaronder een felblauwe kruk en een lage bijzettafel in gebroken wit.

{{< images "logo.jpg" >}}

De gerenommeerde department store Le Bon Marché vraagt elk seizoen aan een modehuis of ontwerper een exclusieve installatie te creëren op de tweede verdieping Mode Femme van Le Bon Marché Rive Gauche, de luxeafdeling voor vrouwen. Na klinkende namen zoals Delvaux, Peter Pilotto en Mary Katrantzou valt deze eer voor de tweede maal te beurt aan het Antwerpse high-endlabel.

De pop-up, een exclusieve selectie uit de lente-zomer '19 prêt-à-porter-, schoenen- en accessoirecollectie van Christian Wijnants, debuteert op 1 mei en loopt tot en met 3 juni.

**Le bon Marché
24 Rue de Sèvres
75007 Paris**

{{< images "3.jpg" "4.jpg" "5.jpg" "6.jpg" >}}


## Over Christian Wijnants
Afkomstig uit Brussel, verruilde de ontwerper zijn thuisbasis voor Antwerpen in 1996 om er mode te studeren aan de modeafdeling van de Koninklijke Academie voor Schone Kunsten. Zijn afstudeercollectie won de Dries Van Noten-prijs voor de beste collectie in 2000.

Na zijn studies stelde Wijnants zijn collectie voor op het bekende Festival d’Hyères, waar hij de Grand Prix won en zijn label werd ingekocht door gerenommeerde boetieks als Colette in Parijs. Na een periode bij Dries Van Noten, lanceerde Wijnants zijn eigen label in 2003.

Wijnants presenteert zijn collecties tijdens de officiële modeweek van Parijs. Zijn talent voor artisanaal breiwerk en grafische motieven leverde hem de Internationale Woolmark Prize 2013, de Andam Award van 2006 en de 2005 Swiss Textiles Award op.

Vandaag wordt zijn collectie internationaal verdeeld in luxeboetieks als onder meer Le Bon Marché (Parijs), Bird (New York), Neiman Marcus (USA), Nordstrom (USA & Canada), Mameg (Beverly Hills), The Modist (Dubai), Bio Top (Tokio), Tomorrowland (Tokio), Beams (Tokio), Galleria Department Store (Seoul), Lotte department store (Seoul). In september 2015 opende Christian Wijnants zijn eerste flagship store in de Steenhouwersvest in Antwerpen en lanceerde kort daarna de webshop **www.christianwijnants.com**
