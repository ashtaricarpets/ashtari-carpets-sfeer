---
date: 2017-05-30T17:12:46+01:00
description: inrichting van een nieuwbouwvilla in Kapellen
tags:
- villa
- landelijk
- landelijk wonen
- pers
- artikel
- interieurvormgeving
category: ashtari in de pers
banner: banner-pers_landelijkwonen.jpg
title: Prachtig artikel in het magazine 'Landelijk wonen'
---

Ashtari heeft een prachtige nieuwbouwvilla in Kapellen met hedendaagse landelijke uitstraling ingericht en gedecoreerd met tapijten.

<!--more-->

De villa is bijzonder smaakvol ingericht door de eigenares. Dit alles met de nodige aandacht voor elk detail. De unieke handgemaakte vloerkleden zorgen voor een harmonieuze overgang van de verschillende leefruimtes. De ambachtelijke tapijten en kussens brengen weelderige warmte en een flinke lading luxe.

_foto's: [Fotografie Claude Smekens](https://www.claudesmekens.be), magazine Landelijk Wonen_

## Hedendaagse landelijkheid met wollen weelde
### Een betoverende ode aan de tapijtknoopkunst

Deze prachtige nieuwbouwvilla in Brasschaat heeft een hedendaags landelijke uitstraling, met tonnen allure en een maximum aan comfort. De grootste troef van het huis: de harmonieuze en smaakvolle inrichting met een schitterende hoofdrol voor unieke, handgemaakte vloerkleden. De ambachtelijke tapijten en kussens van Ashtari Carpets brengen weelderige warmte en een flinke toef luxe.

{{< images
src="SHOOT-1101-8514.jpg;SHOOT-1101-8548.jpg"
buy="https://shop.ashtaricarpets.com/c/accessoires/kelim-kussens.html;https://shop.ashtaricarpets.com/c/accessoires/kelim-kussens.html"
>}}

### Inspirerende idylle
Sohela en Frederic wonen met hun twee kinderen in een rustige buurt in Brasschaat, op een uitgestrekt domein in een bosrijke omgeving. De villa komt perfect tot zijn recht op deze idyllische plek, die het hele jaar door een vakantiegevoel ademt. De karaktervolle woning herbergt een hedendaags landelijk interieur. Met een mooie mix van strakke en warme elementen, verrassende vondsten en persoonlijke stukken met een verhaal.

{{< images "SHOOT-1101-8707.jpg" "SHOOT-1101-8716.jpg" >}}

### Tapijten troef
In tegenstelling tot wat velen denken, zijn tapijten niet het alleenrecht van de woonkamer. Dit interieur toont dat wollen weelde élk plekje in huis kan veroveren en betoveren. De tapijten van Ashtari Carpets zijn dan ook exclusieve objecten, uiterst fijn en gedetailleerd, die het interieur kleur en cachet geven. Ze geven een hedendaags nestgevoel, stelen subtiel de show, en komen de gezelligheid en de akoestiek ten goede. De bewoners slaagden erin om hun interieur naar een hoger niveau te tillen met vloerkleden die uitblinken in vakmanschap, esthetiek en originaliteit.

{{< images "SHOOT-1101-8384.jpg" "SHOOT-1101-8503.jpg" >}}

### Symbiose tussen oud en nieuw
Hoewel de vloerkleden uitsluitend bedoeld zijn voor het interieur, schoten we een aantal beelden in het meesterlijke decor van de landelijke tuin. Het gestreepte vloerkleed met oranje toetsen is een hedendaagse kelim uit Iran. Een moderne interpretatie van de eeuwenoude versie, met een krachtig grafisch patroon in plaats van de traditionele florale dessins. Het zachtroze Turkse vintagetapijt werd gestonewashed. De speciale behandeling geeft het tapijt een moderne uitstraling, mét behoud van de ambachtelijke ziel. De kussens en poefs zijn in gewoven kelim met opvallende kleuren en traditionele dessins.

### Keuken met karakter
De maatwerkkeuken pakt uit met een groot eiland met een werkblad in Carrara-marmer. De eiken kastenwand steekt mooi af tegen de witte muren, en harmonieert met de vloer en muren in Mortex: een duurzame pleister met een strakke en tegelijk zachte uitstraling. Het fornuis van Lacanche verenigt luxe en nostalgie. De bijzondere hanglampen zijn een vondst uit de brocantewinkel. De decoratieve ikat-kussens in zijde en fluweel zorgen voor sfeer, gemoedelijkheid en kleur. De speciale verftechniek brengt motieven op het textiel, vóór de stof wordt geweven.

{{< images "SHOOT-1101-8453.jpg" "SHOOT-1101-8494.jpg" >}}

### Gedurfde accenten
De uit de kluiten gewassen eetruimte baadt in het natuurlijk licht. De grote raampartijen schuiven volledig open, voor een maximale verbinding tussen interieur en exterieur. Het zichtbare houten gebinte, de oude klinkers en de kloeke eiken tafel ademen landelijkheid. De comfortabele stoelen met een bekleding in vijf verschillende kleuren brengen een ludieke toets die de landelijkheid tempert. De opvallende kelim is een reproductie van een antiek Mazandaran-vloerkleed uit Afghanistan. Het minimalistische patroon is pittig en karaktervol – een hippe eyecatcher van formaat.

### Smaakvol aangekleed
In de woonruimte met brede eiken parketplanken verbroederen landelijke en oude elementen met moderne stukken. Van hieruit heb je een panoramisch zicht op de tuin, die als een wisselend stilleven de aandacht trekt. Op de opvallende tafeltjes in steigerhout pronken kransen en bollen in buxus. De salontafel is gemaakt van een oude deur, die werd gepatineerd en van poten voorzien. De gewoven kelim in neutrale kleuren laat toe om kleuraccenten te brengen met speelse poefs en streelzachte ikat- en kelimkussens.

{{< images "SHOOT-1101-8621.jpg" "SHOOT-1101-8636.jpg" >}}

### Verbeelding op de vloer
Op de Mortex-vloer van de ruime inkomhal pronkt een moderne Afghaanse kelim met een strak strepenpatroon in blauw en wit. Accessoires zoals de kloeke zuilen met grote vazen, het elegante fuchsia stoeltje en de gevlochten lampen heten je hartelijk welkom. Ook in de hal op de bovenverdieping stelen bijzondere vloerkleden de show. Verschillende kelimlopers met ingetogen of net uitgesproken tinten en dessins vrolijken de ruimte op. Ze combineren een stemmige sfeer met een moderne uitstraling die knipoogt naar de oriëntaalse herkomst.

{{< images "SHOOT-1101-8664.jpg" "SHOOT-1101-8702.jpg" >}}

### Dapper en duurzaam
Ook in de slaap- en badkamers stelen prachtige vloerkleden de show. Bij de ouders ligt een subtiel tapijt met grijstinten. De zoon des huizes koos voor een kleurrijke kelim met een patchwork-achtig patroon, dat mooi aansluit bij de constructie in steigerhout – een jongensnest par excellence. In de meisjeskamer domineren fuchsia en paarse tinten. Het kelimvloerkleed met ikat-platweefsel koketteert met felle kleurschakeringen en moderne motieven. De ouderlijke badkamer herhaalt de materialen van de keuken: eik en Mortex. Op de vloer zien we twee behaaglijke blikvangers: opengewerkte kamelenzakken in warme kleurschakeringen.

{{< images "SHOOT-1101-8739.jpg" "SHOOT-1101-8741.jpg" >}}

Het gebruik van handgeknoopte tapijten in kinder- of badkamers lijkt misschien geen voor de hand liggende keuze. Toch is het tegendeel waar: de tapijten zijn duurzaam, ecologisch en betaalbaar. Bovendien zijn ze makkelijker te onderhouden en reinigen dan mechanische dertien-in-een-dozijntapijten.

{{< images "SHOOT-1101-8756.jpg" >}}

### Sublieme sfeerscheppers
Dit inrichting van dit huis maakt komaf met het vooroordeel dat tapijten stoffig en oubollig zijn. De talloze handgemaakte vloerkleden eisen bekoorlijk hun plekje in een interieur dat tot de verbeelding spreekt. De tapijten bevinden zich op het snijpunt tussen kunst en ambacht, traditie en moderniteit. Ashtari Carpets dompelt je onder in een inspirerende, multiculturele en betoverende wereld die stof tot nadenken geeft.
